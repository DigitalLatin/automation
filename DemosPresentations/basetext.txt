

1 (1) Bello Alexandrino conflato Caesar Rhodo atque ex Syria Ciliciaque omnem classem arcessit; Creta sagittarios, equites ab rege Nabataeorum Malcho euocat; tormenta undique conquiri et frumentum mitti, auxilia adduci iubet. (2) Interim munitiones cotidie operibus augentur atque omnes oppidi partes, quae minus esse firmae uidentur, testudinibus ac musculis aptantur; ex aedificiis autem per foramina in proxima aedificia arietes immittuntur, quantumque aut ruinis deicitur aut per uim recipitur loci, in tantum munitiones proferuntur. (3) Nam <ab> incendio fere tuta est Alexandria, quod sine contignatione ac materia sunt aedificia et structuris ac fornicibus continentur tectaque sunt rudere aut pauimentis. (4) Caesar maxime studebat ut quam angustissimam partem oppidi palus a meridie interiecta efficiebat, hanc operibus uineisque agendis ab reliqua parte urbis excluderet, (5) illud spectans primum ut, cum in duas partes esset urbs diuisa, <sua> acies uno consilio atque imperio administraretur, deinde ut laborantibus succurri atque ex altera oppidi parte auxilium ferri posset, in primis uero ut aqua pabuloque abundaret, quarum alterius rei copiam exiguam, alterius nullam omnino facultatem habebat; quod utrumque large palus praebere poterat.
 
2 (1) Neque uero Alexandrinis in gerendis negotiis cunctatio ulla aut mora inferebatur. Nam in omnes partes, per quas fines Aegypti regnumque pertinet, legatos conquisitoresque dilectus habendi causa miserant magnumque numerum in oppidum telorum atque tormentorum conuexerant et innumerabilem multitudinem adduxerant. (2) Nec minus in urbe maximae armorum erant institutae officinae. Seruos praeterea puberes armauerant; quibus domini locupletiores uictum cotidianum stipendiumque praebebant. (3) Hac multitudine disposita munitiones semotarum partium tuebantur; ueteranas cohortes uacuas in celeberrimis urbis locis habebant, ut quacumque regione pugnaretur integris uiribus ad auxilium ferendum opponi possent. (4) Omnibus uiis atque angiportis triplicem uallum obduxerant — erat autem quadrato extructus saxo neque minus XL pedes altitudinis habebat — quaeque partes urbis inferiores erant, has altissimis turribus denorum tabulatorum munierant. (5) Praeterea alias ambulatorias totidem tabulatorum confixerant subiectisque eas rotis funibus iumentisque †obiectis† derectis plateis in quamcumque erat uisum partem mouebant.
 
3 (1) Urbs fertilissima et copiosissima omnium rerum apparatus suggerebat. Ipsi homines ingeniosi atque acutissimi quae a nobis fieri uiderant ea sollertia efficiebant ut nostri illorum opera imitati uiderentur, et sua sponte multa reperiebant unoque tempore et nostras munitiones infestabant et suas defendebant. (2) Atque haec principes in consiliis contionibusque agitabant: populum Romanum paulatim in consuetudinem eius regni occupandi uenire. (3) Paucis annis ante A. Gabinium cum exercitu fuisse in Aegypto; Pompeium se ex fuga eodem recepisse; Caesarem uenisse cum copiis, neque morte Pompei quicquam profectum quo minus apud se Caesar commoraretur. (4) Quem si non expulissent, futuram ex regno prouinciam; idque agendum mature: namque eum interclusum tempestatibus propter anni tempus recipere transmarina auxilia non posse.
 
