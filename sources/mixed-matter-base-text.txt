1 (1) Quid actum sit in caelo ante diem III idus Octobris anno novo, initio saeculi felicissimi, volo memoriae tradere. (2) Nihil nec offensae nec gratiae dabitur. (3) Haec ita vera si quis quaesiverit unde sciam, primum, si noluero, non respondebo. (4) Quis coacturus est? (5) Ego scio me liberum factum, ex quo suum diem obiit ille, qui verum proverbium fecerat, aut regem aut fatuum nasci oportere. (6) Si libuerit respondere, dicam quod mihi in buccam venerit. (7) Quis unquam ab historico iuratores exegit? (8) Tamen si necesse fuerit auctorem producere, quaerito ab eo qui Drusillam euntem in caelum vidit: idem Claudium vidisse se dicet iter facientem “non passibus aequis.” (9) Velit nolit, necesse est illi omnia videre, quae in caelo aguntur: Appiae viae curator est, qua scis et divum Augustum et Tiberium Caesarem ad deos isse. 

(1) Hunc si interrogaveris, soli narrabit: coram pluribus nunquam verbum faciet. (2) Nam ex quo in senatu iuravit se Drusillam vidisse caelum ascendentem er illi pro tam bono nuntio nemo credidit, quod viderit, verbis conceptis affirmavit se non indicaturum, etiam si in medio foro hominem occisum vidisset. (3) Ab hoc ego quae tum audivi, certa clara affero, ita illum salvum et felicem habeam.

2 Iam Phoebus breviore via contraxerat arcum
lucis et obscuri crescebant tempora somni,
iamque suum victrix augebat Cynthia regnum,
et deformis hiemps grats carpebat honores
divitis autumni, iussoque senescere Baccho
carpebat raras serus vindemitor uvas.

(1) Puto magis intellegi, si dixero: mensis erat October, dies III idus Octobris. (2) Horam non possum certam tibi dicere, facilius inter philosophos quam inter horologia conveniet, tamen inter sextam et septimam erat. (3) Nimis rustice! (4) Adquiescunt omnes poetae, non contenti ortus et occasus describere ut etiam medium diem inquietent, tu sic transibis horam tamen bonam?

Iam medium curru Phoebus diviserat orbem
et propior nocti fessas quatiebat habenas
obliquo flexam deducens tramite lucem:


